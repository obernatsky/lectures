---
title: "Трудові ресурси будівельної організації. Кадри будівельної організації"
draft: false
---

## План

1. Класифікація кадрів в будівництві
2. Основні категорії персоналу
3. Суть тарифно-кваліфікаційного довідника
4. Потреби і підбір кадрів
5. Види норм праці


## 1. Класифікація кадрів в будівництві

> В ринкових умовах роль трудових ресурсів незмінно зростає і є об’єктом постійної турботи керівників підприємств, в тому числі і будівельних. 

Істотне значення має класифікація кадрів будівництва:
- за професією, 
- спеціальністю 
- кваліфікацією.

**Професія** – це вид трудової діяльності, для здійснення якої потрібен відповідний комплекс спеціальних знань і практичних навичок. Кожна професія об’єднує ряд спеціальностей.

**Спеціальність** – це вузький різновид трудової діяльності в рамках професії. Так, професія слюсаря включає спеціальності слюсаря-монтажника, слюсаря-складальника, слюсаря-електрика, слюсаря-сантехніка.

**Кваліфікація** – це сукупність спеціальних знань і практичних навичок, яка визначає ступінь фактичної підготовки працівника для виконання ним професійних функцій певної складності.

## 2. Основні категорії персоналу

**Залежно від характеру виконуваних функцій** виділяють такі категорії персоналу:

- **Керівники** - професії, які пов'язані з керівництвом об'єднаннями підприємств, підприємствами, організаціями та їхніми підрозділами незалежно від форм власності та видів діяльності.

- **Фахівці** - професії, які передбачають знання в одній чи більше галузях природознавчих, технічних або гуманітарних наук.

- **Технічні службовці** - професії, які передбачають знання, необхідні для підготовки, збереження чи відновлення інформації та проведення обчислень (виконання секретарських обов'язків, касири, діловоди та ін.).

- **Кваліфіковані робітники з інструментом** - професії, які передбачають знання, необхідні для обрання способів використання матеріалів чи інструментів, визначення стадій робочого процесу, характеристик та призначення кінцевої продукції.

- **Оператори і складальники устаткування та машин** - професії, які передбачають знання, необхідні для експлуатації та нагляду за роботою устаткування чи машин, у тому числі високоавтоматизованих.

- **Найпростіші професії** потребують знань для виконання простих завдань з використанням ручних інструментів, у деяких випадках із значними фізичними зусиллями. Для виконання низько кваліфікованих робіт достатньо неповної середньої освіти.

## 3. Суть тарифно-кваліфікаційного довідника

**Тари́фно-кваліфікаці́йний довідни́к** — збірник нормативних актів, що містить кваліфікаційні характеристики робіт і професій, згруповані за виробництвами та видами робіт.

**Розробляється** центральним органом виконавчої влади у сфері трудових відносин. Є збірником, що містить систематизований перелік основних видів робіт з докладною їх характеристикою за складністю і важкістю роботи.

> Кваліфікаційний рівень виконуваних робіт та рівень кваліфікації (розряд) робітників встановлює **тарифно-кваліфікаційний довідник**. 

Він наводить виробничі характеристики робіт, поділяє їх на групи-розряди залежно від ступеня складності, точності й відповідальності робіт, визначає кваліфікаційні характеристики робітників різноманітних професій і розрядів, встановлює коло і обсяг їхніх знань та умінь, перераховує роботи, які вони повинні вміти виконувати самостійно.

Ця нормативна база служить основою розрахунку планової чисельності та оплати праці персоналу підприємства.

 
## 4. Потреби і підбір кадрів

**Кількісна характеристика персоналу** будівельної організації вимірюється показниками: 
- облікової, 
- явочної 
- середньооблікової чисельності працівників. 

**Облікова чисельність** – це чисельність працівників підприємства облікового складу на певне число чи дату і вибулих за цей день працівників. 

**Явочна чисельність** – це кількість працівників облікового складу, які беруть участь у роботі будівельної організації. 

**Середньооблікову чисельність** працівників за звітний місяць обчислюють шляхом підсумовування чисельності працівників облікового складу за кожний календарний день звітного місяця, включаючи святкові (неробочі) й вихідні дні ($\sum{Ч_м}$) та діленням одержаної суми на число календарних днів звітного місяця ($n$): 

$$Ч_{см} = \frac{\displaystyle\sum_{i=1}^{i=n}Ч_м}{n}$$

Для визначення **середньооблікової чисельності працівників з початку року** підсумовують середньооблікову чисельність працівників за кожен місяць і ділять отриману суму ($\sum{Ч_{с.м.}}$) на число календарних місяців, що минули з початку року по звітний місяць включно ($N_{п.p.}$) за формулою:

$$Ч_{с.п.р}=\frac{\displaystyle\sum_{i=1}^nЧ_{см}}{N_{п.p.}}$$

**Середньооблікова чисельність працівників за рік** визначається підсумовуванням середньооблікової чисельності працівників за кожен місяць звітного періоду з розподілом отриманої суми на 12:

$$Ч_{с.р} =\frac{\displaystyle\sum_{i=1}^{12}Ч_{см}}{12}  $$

Розрахунок **середньооблікової чисельності** всього персоналу в еквіваленті повної зайнятості базується на перерахунку всього персоналу, який залучався до роботи у звітному періоді, отримував відповідну заробітну плату (дохід), в умовну чисельність працівників, зайнятих виконанням роботи повний робочий день, виходячи з встановленої його тривалості (8 або 6,83 год.). 

**Середня тривалість номінального робочого дня**: 


$$Т_{с.р}=\frac{К_{ск}*Т_{ск} + К_{зв}*Т_{зв}}{К_{ск} + К_{зв}}$$

де:
- $К_{ск}$, $К_{зв}$ - кількість робочих днів скорочених, звичайних;
- $Т_{ск}$, $Т_{зв}$ - тривалість робочого дня скорочена, звичайна.


## 5. Види норм праці

Планування чисельності здійснюють на основі нормування праці 

![Види норм праці](/l1_vydy-norm-praci.svg)
Види норм праці


**Норма часу** - кількість робочого часу (в людино-годинах, людино-днях, машино-годинах, машино-змінах і т.п.), необхідного для виробництва одиниці продукції/послуг, праці робітника відповідної кваліфікації в умовах належної організації праці й виробництва.  

**Норма виробітку** ($Н_{вир}$) — кількість продукції/послуг, які робітник-відрядник повинен зробити за одиницю часу (годину, день, зміну) на своєму робочому місці за відповідних умов організації праці і якості робіт:

$$Н_{вир} = \frac{1}{T_{шт}}  $$

**Норма чисельності** - необхідна для виконання роботи (обслуговування) явочна чисельність персоналу, люд.-змін; люд.-год. і т.п.

**Норма обслуговування** – встановлена кількість одиниць агрегатів, машин, устаткування, які повинен обслуговувати робітник (бригада) за зміну.

**Нормативи чисельності** враховують необхідні витрати часу на підготовку і завершення роботи, відпочинок і особисті потреби, переходи для забезпечення нормальної експлуатації споруд в зоні обслуговування з дотриманням правил безпеки при виконанні робіт.

**Облікова чисельність робітників** визначається за формулою:
 
$$Р_{обл}=\frac{Р_я}{1+П_н/100}$$

де 
- $Р_я$ – норматив явочної чисельності робітників, люд.-год.;
- $П_н$ – відсоток запланованих невиходів на роботу за законодавством.

Для переходу від **явочної** до **облікової чисельності** використовують перехідний коефіцієнт ($К_я$) за формулою:

$$К_я=\frac{1+П_н}{100}$$

Тоді облікова чисельність робітників буде:

$$Р_{обл} = Р_я * К_я$$

В розрахунках планового балансу робочого часу одного працівника за рік враховують корисний та номінальний фонд робочого часу, кількість календарних робочих днів, невиходи на роботу, втрати робочого часу, середню тривалість робочого дня та ін.

Загальну **потребу у фахівцях і службовцях** розраховують за нормативними формулами, залежно від трудомісткості закріплених функцій управління, норм керованості з урахуванням штатних розкладів.

Чисельність персоналу визначається технологічною доцільністю і специфічними особливостями організації виробництва і обслуговування; трудомісткістю, складністю та обсягом роботи по управлінню підприємством, впровадженням АРМ та АСУ тощо.

## Контрольні питання
1. Що таке професія?
2. Як класифікуються кадри будівельної організації?
3. Що таке спеціальність, і як вона пов’язана з професією?
4. Які категорії персоналу виділяють за характером виконуваних функцій?
5. Які знання повинні мати фахівці будівельної організації?
6. Що визначає тарифно-кваліфікаційний довідник?
7. Як обчислюється середня тривалість номінального робочого дня?
8. Що включає норма часу?
9. Як визначається норма чисельності працівників?


